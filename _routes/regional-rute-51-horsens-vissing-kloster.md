---
title: "Regional Rute 51: Horsens til Vissing Kloster"
created_at: 2006-07-03T09:48:02+02:00
last_modified_at: 2012-06-03T09:48:02+02:00
author: dina
header:
  overlay_image: &image /assets/images/routes/regional-rute-51.jpg
  caption: "Stemningsbillede fra regional rute 51: Horsens til Vissing Kloster"
  teaser: *image
category:
  - Regional
tags:
  - cykelrute
  - regional
  - Guidebog Østjylland
excerpt: "Regional rute 51 går gennem det midtjyske søhøjland og passerer forbi to af Danmarks højeste punkter. Det kuperede område giver mange flotte udsigter ud over søer, skov og marklandskaber med svajende korn og endeløse, kurvede elledninger."
gps:
  url: https://www.alltrails.com/explore/map/map-4249a84--14
  id: https://www.alltrails.com/widget/map/map-4249a84--14
  provider: alltrails
---

**{{ page.excerpt }}**

Ruten starter i Horsens, hvor du følger cykelskiltene "Nord om Nørrestrand" rundt om søen Nørrestrand. Søen var oprindeligt en del af saltvandsfjorden, Horsens Fjord, men i 1915 blev der bygget sluser for at forhindre saltvandet i at ødelægge engene. Søen er derfor idag er en ferskvandssø og det lave vand i søen har tiltrukket et rigt dyreliv. Mere end halvdelen af Danmarks fuglearter er set ved søen og på sydsiden af søen er opstillet et fugletårn, hvorfra man kan overskue det meste af området.
 
Fra Blirup følger vi skiltene "Søhøjlandet 51" nordpå ad de krøllede, smalle landeveje. Vi kører gennem ko- og hestefolde i et typisk dansk marklandskab, hvor de små, tydeligt inddelte marker kun afbrydes af spredte træer og mindre landsbyer med gamle landsbykirker.
 
Det kan være en god ide at pakke en stor madpakke. Dels fordi ruten byder på afstikkere til fantastiske picnicsteder undervejs, men også fordi det kuperede terræn byder på energikrævende udfordringer. I området ligger tre af Danmarks højeste punkter. Møllehøj er Danmarks højeste naturlige høj med sine 170,86 meter over havet overflade, mens Yding Skovhøj ligger 9 cm lavere. Ejer Bavnehøj er hele 51 cm lavere end Møllehøj, men hvis du kun har mod på at komme op på toppen af én bakke, anbefales turen til Ejer Bavnehøj, da tårnet på toppen af højen øger højden med 13 meter, og derved gør det til Danmarks højeste punkt. Fra toppen er der en betagende panoramaudsigt og angivelser af, hvad du kan se i de forskellige retninger.
 
Mod rutens afslutning kører vi gennem Dørup og Højlund Skov langs sydsiden af Mossø, som er Jyllands største sø. Området omkring søen og Gudenåen har tiltrukket flere klostre gennem tiden. Ruten passerer forbi det gamle Voer Kloster, hvor Kloster Mølle ligger idag. Her boede benediktinerordenen indtil reformationen i 1536, hvor den katolske kirkes gods overgik til kongen. Siden hen blev klosteret brugt til papfremstilling. Ikke langt herfra ligger Sukkertoppen, som er et 108 m højt udkigspunkt, hvorfra man kan se ud over Mossø og Gudenådalens terasser. Sukkertoppen har navn efter sit hvide sukkerlignende sand, som tidligere var blottet for vegetation. Du kan vælge at cykle tæt helt hen til "toppen", men ellers er der afmærket en smuk vandrerute fra Kloster Mølle.
 
Det indbydende område har også tiltrukket cykelruterne 4, 8, 30 og 33, som der er nær forbindelse til ved rutens afslutning, så der er al grund til at fortsætte videre i det midtjyske højland. 

{% include maps-ad.md %}
