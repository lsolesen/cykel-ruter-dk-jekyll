---
title: "Skibet - Vejle, fuglereservat og Fårup Sø"
created_at: 2011-10-03T09:48:02+02:00
last_modified_at: 2012-06-03T09:48:02+02:00
header:
  overlay_image: &image https://www.danhostel.dk/sites/default/files/node/related_product/field_images/608126/309267.jpeg
  teaser: *image
  caption: "Billede fra danhostel.dk"
category:
  - VisitVejle Cykelguide
tags:
  - VisitVejle Cykelguide
  - Danhostel Vejle
excerpt: "En meget varieret rute med landsbyer, natur og områdets største sø og mulighed for at stoppe ind i Vejle By."
distance: 22 km
asphalt: 22 km
rubble: 0 km
gps: 
  url: https://www.alltrails.com/explore/map/skibet-nr-vilstrup-kongens-kaer-vejle-hogsholt-farup-so-337cd73
  id: https://www.alltrails.com/widget/map/skibet-nr-vilstrup-kongens-kaer-vejle-hogsholt-farup-so-337cd73
  provider: alltrails
related: "Danhostel Vejle"
---

**En meget varieret rute med landsbyer, natur og områdets største sø og mulighed for at stoppe ind i Vejle By. Spring på cyklen i Skibet og tag bagvejen over Nr. Vilstrup til Vejle på cykelsti forbi fuglereservatet Kongens Kær. Her får vi et ordentligt skud natur, inden vi nyder bylivet i Vejle. Herfra fortsætter vi ad små kuperede veje gennem marker og op ad bakker, indtil vi skal sørge for at bremse, inden vi kører ned i Fårup Sø, som indbyder til en rolig stund. Endelig kører vi sydpå ad en kuperet rute på små veje, der snor sig gennem landskabet og et par små landsbyer, inden vi er tilbage i Skibet.**

Kør kort ud af Bindeballestien og kør forbi Skibet Kirke. Kirkens tårn er opført i frådsten, og i koret er kalkmalerier bevaret fra 1200-tallet. Overfor kirken ligger Haraldskær Gods, der i dag fungerer som kursusvirksomhed. 

Vi kører forbi Haraldskær og fortsætter mod Nr. Vilstrup. Herfra fanger vi cykelstien på Ribe Landevej og drejer skarpt til højre for at køre mod Vejle. Noget af det første vi støder på i Vejle er Kongens Kær, som blev lavet om til fuglereservat i 2007. Et rigtigt dejligt naturområde helt tæt på byen. Fra fugletårnet langs vejen er en god udsigt ud over området, og det kan sagtens anbefales at stille cyklen og gå en tur langs stierne i området.

Efter Kongens Kær drejer vi ned mod Vejle, hvor der er flere muligheder. Hvis man fortsætter ligeover krydset, kommer man tæt forbi biblioteket og DGI-huset, hvor svømmehallen har offentligt åbent. Herfra er der ikke langt til centrum, hvor vi kan få en forfriskning på en af de hyggelige cafeer, nyde noget sødt og lækkert fra iskioskerne eller i det hele taget bare nyde livet. Hvis vi cykler forbi banegården, kan VisitVejle give masser af gode råd til, hvad man kan foretage sig i Vejle.

_**Smutvej**: Vi kan skyde genvej til Skibet ved at køre langs Bindeballestien, som kører direkte til Skibet._

Vi har stadig krudt i benene og fortsætter langs ruten, som fortsætter op ad Gl. Jellingvej, hvor vi rammer en lille cykelsti, der ligger langs den nye Jellingvej.

Vejen mod Jelling følges et kort stykke, inden vi får mulighed for at dreje af mod Høgsholt på regional cykelrute 34. Den let kuperede rute går forbi hyggelige huse, åbne marker og gennem tæt skov. Selvom det til tider kræver lidt kræfter at holde fremdriften, husker vi at nyde den fortrinlige udsigt. 

Kort efter Rugballe sparer vi kræfterne lidt, mens vi lader cyklerne rulle ned ad den lange bakke. Midt på bakken er der en lille rasteplads, hvor vi kan nyde vores medbragte forfriskninger eller gå en lille tur i området, inden vi triller videre mod Fårup Sø. 

Fårup Sø er et oplagt sted til en lille pause. Der er en lille iskiosk, mulighed for at leje vandcykler og på visse tidspunkter også mulighed for at sejle en tur på søen med vikingeskibskopien, Røde Orm. 

Efter Fårup Sø gør vi klar til at vende forhjulet hjemad. Vi kører igennem et dejligt, kuperet landskab af små snoede veje og igennem Jennum, hvor der er mulighed for at købe lidt i den lokale brugs. Efter Jennum belønnes anstrengelserne af en meget hjælpsom bakke på vej ned mod Skibet, hvor den sidste lille del af ruten kan tages på Bindeballestien.

{% include maps-ad.md %}
