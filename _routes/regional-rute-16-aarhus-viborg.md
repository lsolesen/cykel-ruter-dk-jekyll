---
title: &title "Regional Rute 16: Århus til Viborg"
permalink: /rute/regional-rute-16-aarhus-viborg/
created_at: 2006-07-03T09:48:02+02:00
last_modified_at: 2012-06-03T09:48:02+02:00
author: dina
header:
  overlay_image: &image /assets/images/routes/regional-rute-16-aarhus-viborg.jpg
  caption: "Stemningsbillede fra regional cykelrute 16 fra Århus til Viborg"
  teaser: *image
category:
  - Regional Cykelrute
tags:
  - cykelrute
  - regional
  - Guidebog Østjylland
  - Århus
excerpt: "Regional cykelrute 16 fra Jyllands nuværende hovedby, Århus, til landsdelens historiske magtcentrum, Viborg, fører gennem et meget seværdigt landskab med mulighed for interessante aktiviteter undervejs."
gps:
  url: https://www.alltrails.com/explore/map/map-17eb7ec--7
  id: https://www.alltrails.com/widget/map/map-17eb7ec--7
  provider: alltrails
distance: 74
asphalt: 70
rubble: 4
---

**{{ page.excerpt }}**

På vej ud af Århus kører vi forbi Den Gamle By, som er et levende museum, hvor fordums tid kan opleves og sanses i gade- og butikslivet blandt byens beboere. Ruten følger den befærdede Viborgvej videre indtil Mundelstrup. Forbi store møbel- og indkøbshuse passerer vi den grønne Tilst Bypark, hvor man gratis kan dyste i den specielle idrætsgren discgolf, der spilles med frisbees. Du kan enten medbringe din egen, eller købe en på den nærliggende tankstation.

Efter Folby veksler ruten dejligt mellem skov og mark. Vejen går gennem Sønderskovområdet, hvor du kan finde borde og bænke til en velfortjent pause. Inden Hammel drejer ruten mod Pøt Mølle og passerer her herregården Frijsenborg og de tilhørende arealer (se mere under [regional cykelrute 8]({% link _routes/regional-rute-8-ry-randers.md%})).

Et par kilometer efter Haurum drejer ruten fra landevejen og ind på en lille sti sammen med rute 29, som vi følger ind til Thorsø, hvor der er mulighed for at gøre indkøb. Vil du se malerier kan du stoppe på byens grillbar, som faktisk sælger malerkunst. -Og så har de i øvrigt også et ret omfangsrigt udvalg af fast food.

En kilometer inden Sahl fører ruten os forbi Ormstrup Gods. Ved godset står en tavle med beskrivelse af godsets historie og opfordring til gåture på stier og veje i området.

Ruten bliver efterhånden mere og mere afvekslende. Fra Sahl kører vi sammen med den [regionale cykelrute, Gudenåruten]({% link _routes/regional-rute-30-gudenaaruten.md %}), inden en grusvej fører os gennem et skovområde brugt til tømmerdrift mod Tange sø, der er Danmarks største kunstige sø skabt som følge af det store vandkraftværks inddæmning af Gudenåens vand. Vandkraftværkets tilknyttede museum giver mulighed for en interessant pause på cykelturen for folk i alle aldre.

Efter Tange fortsætter ruten mod Vindumskoven. I skoven findes tre markerede vandreture, som kan give gode oplevelser i skovens dale. Foldere med yderligere oplysninger herom er placeret ved indgangene fra vejen. Desuden kan man ca. 150 m syd for skoven se Vindumstenen, som er en af de største kendte stenblokke i Jylland. Stenen er bragt hertil af istidens gletschere fra egnen omkring Oslo. Den del af stenen, der rager over jorden, er omkring 3x4 meter. Hvor meget der er under jorden, vides ikke.

Det sidste stykke på vej mod Viborg går gennem Bruunshåb, hvor ruten drejer ad en lille, naturskøn sti forbi Bruunshåb Gl. Papfabrik, der byder på et stykke lokal industrihistorie. Herfra følger vi skiltene for den nationale cykelrute 2 resten af vejen ind til Viborg, hvor domkirkens smukke tårne troner over Søndersø og Nørresø. Ved søernes bred er opstillet borde og bænke, hvor man kan nyde de skønne omgivelser til helt ud på aftenen, inden solen forsvinder bag Viborgs silhuet.

## Seværdigheder

- Århus
- Den Gamle By
- Ormstrup Gods
- Elmuseet og Tangeværket
- Vindumstenen
- Bruunshaab Gl. Papfabrik
- Viborg Domkirke

## Kort over {{ page.title }}

{% include maps-ad.md %}
