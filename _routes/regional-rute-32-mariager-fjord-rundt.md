---
title: &title "Regional Rute 32: Mariager - Hobro - Hadsund - Mariager (Mariager Fjord rundt)"
permalink: /rute/regional-rute-32-mariager-fjord-rundt/
created_at: 2006-07-03T09:48:02+02:00
last_modified_at: 2012-06-03T09:48:02+02:00
author: dina
header:
  overlay_image: &image https://usercontent.one/wp/mariager-havn.dk/wp-content/uploads/2020/01/stemningmariager-2000x1200-1.jpg
  caption: "Stemningsbillede Mariager - mariager-havn.dk"
  teaser: *image
category:
  - Regional Cykelrute
tags:
  - cykelrute
  - regional
  - Ikke trykt
excerpt: "Denne smukke regionale cykelrute 32 går hele vejen rundt om Mariager Fjord. Beskrivelsen starter i Mariager, men du kan starte, hvor du har lyst. På ruten finder man flade strandenge med et rigt fugleliv, fredede naturområder, skovbeklædte skrænter, smukke udsigtspunkter, små skjulte fiskerlejer, kæmpehøje, kulturminder og i fjordens hovedbyer, Hadsund, Mariager og Hobro, venter oplevelser for hele familien."
gps:
  url: https://www.alltrails.com/explore/map/mariagerfjordruten-regionalrute-32-4cb8111
  id: https://www.alltrails.com/widget/map/mariagerfjordruten-regionalrute-32-4cb8111
  provider: alltrails
---

**{{ page.excerpt }}**

I Mariager kan du gå en tur på de toppede brosten blandt bindingsværkshuse med roser og stokroser. Byens idylliske centrum er sjældent velbevaret. Her ligger også Danmarks Saltcenter, hvor du kan opleve saltminen, tage et saltbad, besøge sydehytten, prøve den interaktive multimedie-biograf, eller bare nyde udsigten over fjorden fra caféen eller Salthaven med salttålende planter.

Byens beliggenhed helt ned til fjorden giver desuden mulighed for at sejle en tur med hjuldamperen, Svanen, rundt til fjordens mange seværdigheder. Mens du nyder frokosten ombord, sejler du forbi små hyggelige fiskerlejer, store fuglekolonier, strandenge med kvæg græssende ved vandkanten og måske endda sæler og marsvin tumlende langs skibssiden. Du kan også vente med at spise frokost, indtil du sidder behageligt mellem enebærbuske og vildroser i de fredede Bramslev bakker. Der er desuden mulighed for at leje kanoer og prøve kræfter med den 36 km lange fjord på egen hånd.

Hvis du vil forlade ruten for en stund, kører der et veterantog mellem Mariager til Handest. Toget fungerer som aktivt og levende museum, hvorfra man samtidig får gode naturoplevelser gennem nogle af de forholdsvist øde områder langs banen. Sørg dog for at tjekke køreplanen først, for toget kører ikke hver dag.
 
Seks km ude af Mariager kommer du forbi Kongehøjen ved Voldstedlund, som er en af de flotteste og bedst bevarede stenaldergrave i Danmark. Der er adgang til de to gravkamre i højen, så du med en lommelygte kan opleve dem indefra. Herfra fortsætter ruten forbi det fredede område omkring Katbjerg Odde og videre gennem en smuk løvskov til Hobro, som ligger for enden af fjorden omkranset af bakker og skov
 
Hobro promoveres af nogle som "lille Venedig". Navnet er måske lidt overdrevet, da byen kun gennemskæres af en kanal, der forbinder Vester Fjord med Mariager Fjord. Men over denne kanal foregår trafikken via ikke mindre end 9 broer og flere af disse broer kan betragtes som kunstværker.

Der er også mulighed for at gå på opdagelse i vikingetiden. Lige sydvest for byen ad Fyrkatvej ligger et Vikingecenter, hvor den gamle vikingeborg og vikingegård, Fyrkat, er rekonstrueret. Rundt omkring på gården er nutidige vikinger i gang med forskellige dagligdags gøremål og som besøgende kan du også forsøge dig med nogle af aktiviteterne. Hvis du er heldig, kan du få en smagsprøve på noget autentisk vikingemad, og du kan se vikingerne spille totalteater for publikum. Er vejret ikke på din side, bydes der på indendørs oplevelser i byens lystfartmuseum eller på gasmuseet i det nedlagte gasværk, hvorfra man kan gå gennem Hobro miniby, som er bygget op fra grunden efter gamle fotos fra omkring 1900
 
Fra Hobro læner du dig ind over styret for at køre op af fjordskrænten mod Valsgård væk fra vandet. Forbi flere gravhøje og de fredede Bramslev bakker fortsætter du igen tilbage mod fjorden. På et tidspunkt fortsætter ruten ad en mindre sti lige ved den højtbeliggende gravhøj, Lundshøj, hvorfra udsigten over fjorden er fantastisk. Hen mod slutningen af stien kan du kigge ned til Stinesminde, som er et hyggeligt, gammelt fiskerleje.
 
Med den smukke udsigt over fjorden som tro følgesvend når du hurtigt tættere på Hadsund. På vejen passerer du bl.a. den mindre herregård, Ovegård, med tilhørende arealer og den flotte kirke i Vive, hvis granitkvadrer stammer helt tilbage fra ca midten af 1200-tallet. I Hadsund kan man på byens Egnsmuseum blive klog på områdets historie og de perioder, der har haft afgørende betydning for byens nuværende position som handelsby. Hvis man på nærmere og mere praktisk hold vil vide mere herom kan man gå en tur i gågadens handelsliv, hvor gadens café- og butiksliv og de flotte vand- og stenskulpturer skaber en hyggelig atmosfære. Enkelte lørdage bliver der afholdt gammeldags torvedag i gaden.
 
Fra Hadsund til Mariager følger ruten først den nationale cykelrute 5 til Norup og derefter den [regional cykelrute 18 til Mariager]({% link _routes/regional-rute-18-aarhus-norup.md %}). Du kan læse mere om denne strækning under beskrivelsen af disse ruter.

## Kort over {{ page.title }}

{% include maps-ad.md %}
