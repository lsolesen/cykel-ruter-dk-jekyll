---
title: "Regional Rute 18: Ringkøbing-Holstebro-Skive"
created_at: 2006-07-03T09:48:02+02:00
last_modified_at: 2012-06-03T09:48:02+02:00
author: dina
header:
  overlay_image: &image https://www.feriehusudlejning.dk/media/1510/web-gjellerodde.jpg
  caption: "Billede fra Holstebro"
  teaser: *image
category:
  - Regional
tags:
  - cykelrute
  - regional
  - Guidebog Vestjylland
excerpt: "Denne rute fører os gennem nogle af landets største skov- og hedearealer."
gps:
  url: https://www.alltrails.com/explore/map/map-fbdd952--10
  id: https://www.alltrails.com/widget/map/map-fbdd952--10
  provider: alltrails
---

**{{ page.excerpt }}**

Vi fanger ruten i Ringkøbing nord og kører gennem Sanddal, Hoverdal og Stråsø plantager, som delvist er plantet på gamle indlandsklitter. Der er kun få huse og veje i området, så stilheden på de store vidder er slående. Gennem de trætætte områder og åbne hedelyngområder køres der på grusvej det meste af vejen fra Tørsted til Vind Kirke. Jordoverfladen er flere steder påvirket af tidligere tiders sandflugt, der har dannet klitter og blottet sten på vejen. De blotlagte sten virker som brolægning lige under jordoverfladen.

I Stråsø Plantage krydser vejen Lilleå. Her er der gode muligheder for at tage en afstikker ind for at se resten af plantagen. Man kan f.eks. stille cyklen og gå en tur i Sdr. Vosborg hede, som er en lille naturperle, der indtil for nylig har været lukket for almindelig offentlighed. Lige øst for Sdr. Vosborg hede er der også afmærket en mountainbike-rute, hvis du har flere kræfter og vil afprøve din cykel under vanskeligere forhold.

Nogle af klitterne i plantageområdet kaldes vandreklitter, da de "bevæger" sig i tørt og blæsende vejr, når sandet blæses ud over de øde hedearealer. Når vejret er lidt roligere og hvis man kommer i den rigtige sæson, kan man desuden stå af cyklen for at plukke bl.a. tyttebær og enebær og finde svampe i området.

På det sidste stykke ind mod Holstebro kører vi langs Margueritruten forbi smuk natur og folde med heste og frilandsgrise. I Holstebro er der blandt flere mulighed for at besøge Holstebro Museum, som har en samling af Holstebros for- og kulturhistorie.

Ved Ringvejen øst for Holstebro passerer vi Vandkraftssøen, som blev skabt, da man i 1942 valgte at opstemme Storåen for at få vandkraft. Turbinerne er i stand til at levere ca. 3 mio. kilowatttimer årligt, hvilket svarer til det årlige strømforbrug for gadebelysningen i hele Holstebro. På vestsiden af Ringvejen kan man se et meget langt stryg, som skal give laksefisk mulig­hed for at passere op i Vandkraftsøen og Stor­åens øvre løb.

Fra Holstebro kan man vælge at tage en afstikker til Tvis Mølle. Møllen ejes af Holstebro Museum og er flot restaureret og vedligeholdt. Den indeholder bl.a. en udstilling med historien om Tvis Kloster. Selve klosteret blev nedrevet i 1887, da den nuværende sognekirke stod færdig.

Fra Sevel er der mulighed for at gøre en afstikker op til frilandsmuseet, Hjerl Hede. Her kan man hver sommer bevæge sig rundt i den levendegjorte, gamle landsby og få en fornemmelse af, hvordan livet formede sig for 150 år siden. Vejen til frilandsmuseet er skiltet fra ruten. Efter Sevel er der mulighed for at vælge et alternativt ruteforløb. Man kan køre den lange vej vest om Flyndersø, hvor der er fast belægning på vejen, eller du kan køre et stykke på grusvej ad Gl. Skivevej over Hjelm Hede. Denne tur fører langs den gamle landevej mellem Holstebro og Skive. Langs vejen står de gamle milesten stadig.

Ved Stubbergård Sø og Flyndersø er der afmærkede vandreture i de fredede områder. Hvis man bevæger sig stille i området, er der mulighed for at se hugorme. Så pas på ikke at blive bidt. Der skulle ikke være nogen fare, så længe man forholder sig i ro.

Efter Estvad mødes begge ruteforløb igen og går herfra videre til Skive, hvor man kan se Skives 11 Stjerner, som er skulpturer tegnet af den internationalt anerkendte tegnestue Jacob Jensen Design. Skulpturerne står placeret i rundkørsler i Skiveegnen for at opfordre befolkningen til at tænke innovativt og kreativt i en globaliseret verden. Hvis du forlader ruten lidt og drejer syd ad Herningvej mod krydset med Ringvej 2 istedet for nord langs ruten, kan du se skulpturen Vestenvinden og evt. tænke tilbage på rutens lange, åbne strækninger. Fortsætter du nordpå ad Herningvej langs ruten, støder du ind i de tre figurer Mere Er Mindre. Resten af figurerne må du selv finde.

## Links

- http://www.skovognatur.dk/Ud/Oplev/Naturperler/Vosborg.htm
