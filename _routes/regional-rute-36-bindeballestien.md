---
title: "Bindeballestien: Regional cykelrute 36 Vejle - Billund"
excerpt: "Bindeballestien er en cykelrute, der kører langs en gammel banesti, der kører fra Vejle til Bindeballe Købmandsgård og videre til Billund."
created_at: 2006-07-03T09:48:02+02:00
last_modified_at: 2012-06-03T09:48:02+02:00
author: dina
header:
  overlay_image: &image https://c.pxhere.com/photos/e9/95/bike_rapeseed_field_way_tour_tourism_nature_the_cultivation_of-877564.jpg!d
  caption: "Pxhere - [via](https://pxhere.com/da/photo/877564)"
  teaser: https://c.pxhere.com/photos/e9/95/bike_rapeseed_field_way_tour_tourism_nature_the_cultivation_of-877564.jpg!d
category:
  - Regional
tags:
  - cykelrute
  - regional
  - børnevenlig
gps:
  url: https://www.alltrails.com/explore/map/bindeballestien-regionalrute-36-the-bindeballestien-route-regional-route-no-36--3
  id: https://www.alltrails.com/widget/map/bindeballestien-regionalrute-36-the-bindeballestien-route-regional-route-no-36--3
  provider: alltrails
---

**{{ page.excerpt }}**

Bindeballestien er en attraktiv cykel- og vandrerute gennem den naturskønne Vejle Ådal. 

Strækningen fra Vejle til Bindeballe følger den gamle Vandelbanes spor gennem landskabet. Derfor er den næsten flad, og langt hovedparten af ruten er bilfri zone. Ruten er skiltet som regional cykelrute nr. 36 og går fra Vejle til Bindeballe og videre til Billund.

## Skiltning og kort på Bindeballestien

Bindeballestien er skiltet med regional cykelrute 36. Du kan finde ruten som GPS nedenunder. Ruten er let at følge selv uden et cykelkort.

## Seværdigheder på Bindeballestien (fra øst mod vest)

Vejle er en moderne, hyggelig og kulturel købstad. Til højdepunkterne hører det stemningsfyldte gågademiljø bl.a. med paraplygaden, den unikke havnepromenade, Sct. Nicolai Kirke fra 1200-tallet, byens kunstmuseum, science museum og kulturmuseum.  

På et voldsted tæt på Vejle Å ligger Haraldskær Hovedgård fra 1434, der i dag drives som hotel. Skibet Kirke er bygget i frådsten og har romansk kirkeskib og -kor. I koret er der kalkmalerier fra 1200-tallet.

Vork Bakker er et næsten alpeagtigt naturområde med bakker, snævre slugter, skove, søer og marker.

Vingsted har et flot rekreativt område med bla. en undervandskasse, hvor livet i åen kan studeres. Vingsted Sø er en af landets spændende våbenoffermoser fra jernalderen. I det nærliggende jernaldermiljø har man rekonstrueret jernaldergårde.

Den spændende historie om Harald Blåtands Bro over Vejle Ådal fortælles på Ravning Station og broens forløb ses i terrænet. 

I Tørskind findes en samling store landskabsskulpturer i træ, sten og metal skabt af billedhuggerne Robert Jacobsen og Jean Clareboudt. 

Runkenbjerg, er en lang smal bakkekam med en fantastisk udsigt over landskabet. 

Bindeballe Station og Bindeballe Købmandsgård er bygget i forbindelse med Vandelbanens (1897-1957) oprettelse. Nu kan jernbanehistorien studeres på den gamle station, mens købmandsgården fungerer som indkøbssted og museumskøbmandshandel.

Frederikshåb Plantage er et sjældent landskab af hvide sandklitter, lyngklædte bakker, søer og nåleskove.

Naturrum Kirstinelyst er et levende oplevelsescenter og samtidig porten til Randbøl Hede, Danmarks største indlandshede. Her dominerer de store vidder, sandklitterne og de vindomblæste lyngpletter.

En kort del af ruten følger nu den trafikerede Koldingvej, men efter 700 meter er man tilbage på sporet og følger snart den flotte natur langs Billund Bæk og naturområderne syd for Billund inden turen går til Billund, der bl.a. er hjemsted for de store attraktioner LEGOLAND® og Lalandia.

## Cykelkort over Bindeballestien
