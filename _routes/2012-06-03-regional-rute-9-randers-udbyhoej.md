---
title: "Regional Rute 9 Randers - Udbyhøj"
last_modified_at: 2012-06-03T09:48:02+02:00
author: dina
header:
  overlay_image: &image /assets/images/routes/regional-rute-9-randers-udbyhoej.jpg
  caption: "Stemningsbillede mellem Udbyhøj og Hornslet"
  teaser: *image
category:
  - Regional
tags:
  - cykelrute
  - regional
excerpt: "Rute 9 fører os langs Randers Fjord hele vejen til Udbyhøj. Det er svært ikke at køre sidelæns på denne rute, som undervejs byder på smukke panoramalandskaber og flere historiske oplevelser. Nærmere fjorden kommer man ikke på cykel."
---

**{{ page.excerpt }}**

Vi forlader Randers by og kører i tilnærmelsesvist fladt terræn et stykke langs den tidligere kyststrækning til Albæk. Lige før Albæk kirke drejer vi til venstre mod en stejl stigning op over et ca. 60 meter højt bakkeparti til en storslået udsigt ud over fjordlandskabets vidder. Kan man vente med den tiltrængte drikkepause, kan det være interessant at stoppe ved Skovkirkegården på vejen mod det tidligere Støvringgård Kloster. Her har  klosterets konventualinder og priorinder ligget begravet siden 1806, da Kong Christian d. 7 underskrev en lov, der påbød, at begravelser skulle foregå på en kirkegård. Indtil da blev de begravet i murede gravkamre under koret i Støvring Kirke.
 
Kort efter kirkegården kommer vi til selve Støvringgård, der i Henrik Pontoppidans tekst "Minder" fra 1893 er beskrevet som "jomfruburet" og "Kyskhedens tempel". Støvringgårds historie kan dog dateres helt tilbage til middelalderen, hvor det oprindelige Støvringgård blev rejst. I 1735 blev der oprettet et jomfrukloster i den daværende herregård, da gårdens barnløse baronesse i sit testamente havde bestemt, at bygningerne skulle indrettes som kloster for en priorinde og 12 jomfruer. Idag fungerer stedet som moderne lejeboliger.
 
Vi bliver en oplevelse rigere efter et besøg på Støvringgårds voldanlæg ikke mindst pga stedets historie, men også dets smukke omgivelser. Lige over for gården ved "Pebelhuset" ligger en lille græsplæne med borde og bænke, hvis man ønsker at nyde medbragt mad. Herfra er der også mulighed for at gå en tur langs en af de mange afmærkede vandreruter, der ligger i forbindelse til denne cykelrute. Vandreruterne er resultatet af et samarbejde mellem flere offentlige foreninger, hvor det er lykkedes at lave nogle interessante ruter med gode infoskilte og foldere om historie, natur og kultur langs ruterne. Fra rute 9 forbindes desuden vandreruter fra Mellerup færgehavn og Øster Tørslev Kær.
 
Fra Støvringgård er det en fornøjelse at trille videre ned af bakken mod Mellerup forbi naturens hurtigt skiftende billeder. I Mellerup er der mulighed for at tage færgen over fjorden (se evt beskrivelse af Naturcenter Randers Fjord under regional rute 3).
 
I Tvede udfordres vi på grusvej, der giver støv i munden, så et stop ved Pumpestationen kan være kærkomment. Hvis ikke for at skylle munden, så for at gå op på digerne og nyde naturen og udsigten et øjeblik. Kigger vi os godt omkring kan vi få øje på nogle af de mange gravhøje, som ruten passerer tæt forbi. Efter grusvejen skal der trampes godt op af den lange bakke mod Øster Tørslev, men alle vores anstrengelser belønner sig, da udsigten fra toppen er formidabel ud over de bølgende marker kun afbrudt af små lunde af træer og fjordens blå vand i horisonten.
 
Ruten slutter i Udbyhøj ved det lille færgeleje. Her er desuden mulighed for at bade ved en lille strand til venstre for lejet.
