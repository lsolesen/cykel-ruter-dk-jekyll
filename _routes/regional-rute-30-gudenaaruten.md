---
title: "Regional Rute 30 Gl. Rye -Ry - Silkeborg - Ans - Bjerringbro - Langå - Randers"
created_at: 2006-07-03T09:48:02+02:00
last_modified_at: 2012-06-03T09:48:02+02:00
author: dina
header:
  overlay_image: &image https://images.unsplash.com/photo-1555671264-19bbb3d58321?ixlib=rb-1.2.1&ixid=eyJhcHBfaWQiOjEyMDd9&auto=format&fit=crop&w=1650&q=80
  caption: "Photo by James Toose on Unsplash"
  teaser: *image
category:
  - Regional
tags:
  - cykelrute
  - regional
  - Ikke trykt
excerpt: "Ruten kaldes også for Gudenåruten, idet vi hele tiden bevæger os langs eller nær Danmarks største å. Da åen historisk har tiltrukket megen menneskelig aktivitet, findes derfor et stort antal arkæologiske og historiske seværdigheder foruden den smukke natur langs åen."
---

**{{ page.excerpt }}**

Ruten starter i den store Mossø fredning umiddelbart syd for Gl. Rye, hvor vejen passerer Salten Å. Lige øst for vejen ligger det lille Gudenåmuseum, der fortæller om områdets mange fund fra stenalderen. Se desuden national cykelrute 4 og de regionale cykelruter 8, 33 og 51 for flere oplysninger om området for rutens start.
 
Inden længe kommer vi forbi Øm Kloster Museum, som er placeret ved ruinerne af Danmarks mest kendte middelalderkloster. Her kan du gå en tur blandt ruinerne, se museets skeletsamling eller bryghaven med planter til ølbrygning brugt i middelalderen. Vi fortsætter over resterne af den gamle kanal mellem Gudensø og Mossø, som klosterets munke har gravet for at drive en vandmølle.
 
Idet vi holder os tæt langs Gudensø mod Ry undgår vi områdets meget kuperede landskaber og kan stille trille gennem naturen til Ry, som er et anbefalelsesværdigt stop på vejen. Videre langs jernbanen mod Julsø er der mulighed for at se græssende bøfler og i Laven udfordres vi nu af områdets bakkede terræn. På toppen af bakken er der fantastisk udsigt over Julsø samt Linå Vesterskov med de imponerende, 45 m høje Douglasgraner og det er her nemt at forstå, hvorfor området huser nogle af Jyllands dyrere postnumre.

Længere oppe langs søen forbi Sejs ligger lejrpladsen, De Små Fisk, hvor der er offentlig adgang helt ned til søen. Stedet er ideelt til spisning af medbragt mad og evt en badetur i søen. På vejen ind til Silkeborg passerer vi flere små, fine lystbådehavne.
 
Fra Silkeborg kører vi op over Gødvad Bakke og forbi den højt og ensomt beliggende Gødvad Kirke. Herfra har vi igen en smuk udsigt over Gudenådalen. Forbi endnu en bakke kommer vi forbi Nebel Mose, hvor moseliget af Grauballemanden blev fundet i 1952. Liget blev dateret til den tidlige jernalder og var yderst velbevaret og udstilles idag på Moesgård Museum i Århus. To km efter Nebel langs Gudenåen anbefales det at dreje af og køre ned til rastepladsen ved åen nord for Sminge Sø. 200 m syd for rastepladsen er opført et fugletårn, hvorfra man kan nyde omgivelserne i panorama.
 
Ved Ans krydser vi Gudenåen ved Tange sø, der er Danmarks største kunstige sø. Søen er resultat af Tange Vandkraftværks inddæmning af Gudenåens vand. Fra Skibelund er der kun to km til vandkraftværket, som også huser et museum, der tilbyder aktiv og nytænkende formidling af naturvidenskab, teknik og historie til folk i alle aldre.
 
Et godt stykke efter Bjerringbro kommer vi til Busbjerg, som er en 92 m høj bakketop i et større fredet naturområde. Ved foden af bakken er der afmærket en sti fra parkeringspladsen til toppen. Vi fortsætter på ruten langs foden af de flere markante bakker i området og kommer forbi det fornemme Ulstrup Slot, inden vi når Langå, der er vokset som stationsby, der forbinder jernbanen fra Skive og Viborg med den østjyske bane. Af samme årsag var byen også mål for flere sabotageaktioner under 2. verdenskrig, der forsinkede tyske transporter.
 
På det sidste stykke vej til Randers passerer vi bl.a. middelalderkirken, Ørum Kirke, som ligger smukt alene på toppen af en 76 m høj bakke med endnu en fantastisk udsigt. Herfra fortsætter ruten ad en allé forbi den mindre herregård Christianslund.
 
Inden længe når vi Randers, hvor Gudenåen efterhånden er begyndt at brede sig godt i landskabet.
