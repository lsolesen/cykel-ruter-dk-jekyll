---
title: "Den lille kysttur og Rands Fjord"
created_at: 2011-10-03T09:48:02+02:00
last_modified_at: 2012-06-03T09:48:02+02:00
header:
  overlay_image: &image https://upload.wikimedia.org/wikipedia/commons/8/86/Rands_Fjord.JPG
  teaser: *image
  caption: "Billede fra Wikipedia"
category:
  - VisitVejle Cykelguide
tags:
  - VisitVejle Cykelguide
  - Hagen Strand Camping
excerpt: "Et udvalg af dejlige sandstrande og flere afmærkede vandreture gennem varieret natur."
distance: 21 km
asphalt: 21 km
rubble: 0 km
gps: 
  url: https://www.alltrails.com/explore/map/den-lille-kysttur-og-rands-fjord-717d8b3
  id: https://www.alltrails.com/widget/map/den-lille-kysttur-og-rands-fjord-717d8b3
  provider: alltrails
author: dina
related: "Hagen Strand Camping"
---

**Et udvalg af dejlige sandstrande og flere afmærkede vandreture gennem varieret natur. Vi passerer de meget forskellige badestrande i Hvidbjerg og Høll, kører hele turen rundt om Rands Fjord og nyder de mange gode udsigter langs ruten. Det kan virkelig anbefales at forlænge ruten og køre til det fredede udflugtmål Trelde Næs.**

Fra Hagen Strand køres mod den nationale cykelrute 5, som fører os videre i ferielandet til de populære badestrande i Hvidbjerg eller Høll. Hvidbjerg klit er med sin 27 meter høje, hvide sandklit et unikt syn på den jyske østkyst. Fra toppen kan man se det skovdækkede Trelde Næs eller kigge  over til det gamle Vejlefjord Sanatorium på nordsiden af Vejle Fjord.

I Høll flader stranden ud til en bred, stenfri strandbred, som på de gode sommerdage altid er velbesøgt. På kyststrækningen finder I gode indkøbsmuligheder, iskiosker og lignende, så der kan tankes op til resten af turen.

Ikke langt fra Høll kører cykelrute 5 sammen med den regionale cykelrute 57, hvis skilte følges frem vestpå mod Rands og sydover i Brøndsted mod Bredstrup. På vejen føres I gennem vajende majsmarker og svalende alléer forbi fine, velholdte gårde og gennem hyggelige landsbysamfund.

Flere steder undervejs er der mulighed for at stoppe ind ved markerede parkeringspladser, hvor der ofte er osptillet borde og bænke, som indbyder til at nyde en medbragt picnic. Desuden er flere af P-pladserne også udgangspunkt for markerede naturstier gennem den varierede natur til skønne udsigtspunkter omkring fjorden. Her kan vi få fat på en lokal folder om området og dets vandreture fra stativer ved P-pladsen.

Fra Bredstrup fortsætter turen med den skiltede cykelrute 58 mod Egum og Vejlby, hvor der køres tættere på fjorden, så der er mulighed for at nyde de glimtvise udsigter over vandet. Særligt omkring den smukt dekorerede Vejlby kirke ved Egeskov fremtræder landskabet storslået med de bølgende vidder og det blå vand i Rands Fjord, som danner kontrast til det varierede dallandskab.

_**Anbefalet omvej:** I Egeskov er der igen mulighed for indkøb, inden turen kan ud mod det smukke, fredede naturområde ved Trelde Næs, hvor vi kan gå en tur langs den fine badestrand eller udforske naturstierne i Trelde skov på 1, 2 og 3 km mærket med henholdsvis rødt, gult og blåt. Ved næssets yderste spids kan vi se både til Lillebælt og Vejle Fjord. Her finder vi også Troldehuset, som er opført af Næssets tidligere ejer, og det gamle savværk på stranden ved Kulvig Havn, der nu huser et naturcenter for område. Der er mulighed for at benytte sig af offentligt toilet._

På turen hjemad trilles igen ned ad den 875 meter lange, lette bakke på Trelde Næsvej mod cykelrute 5, som igen fører jer nordpå til Høll og Hvidbjerg på vejen hjem. 
