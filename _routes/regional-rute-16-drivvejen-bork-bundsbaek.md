---
title: "Regional Rute 16: Drivvejen Bork - Skjern - Bundsbæk"
created_at: 2006-07-03T09:48:02+02:00
last_modified_at: 2012-06-03T09:48:02+02:00
header:
  overlay_image: &image https://bikepackingdenmark.files.wordpress.com/2018/06/dsc_1564.jpg?w=740
  teaser: *image
  caption: "Billede fra Bikepacking & Cycling Adventures Denmark"
category:
  - National
tags:
  - cykelrute
  - national
  - Guidebog Vestjylland
excerpt: "Ruten følger nogle af de gamle drivveje, hvor kreaturer blev drevet til og fra græsning på engene eller til de store kvægmarkeder i Nordtyskland. Tag dig tid til at læse informationstavlerne ved de forskellige kulturspor."
---

**{{ page.excerpt }}**

Ruten tager sin begyndelse fra national cykelrute 1 og fører dig øst om Ringkøbing Fjord. Måske vil du allerede fra starten af ruten tage en lille afstikker til fuglereservatet på Tipperne og nyde det varierede fugleliv gennem en kikkert. Herefter tramper du mod Bork Vikingehavn og fornemmer stemningen fra vikingetidens Vestjylland. Husk dog at tjekke åbningstiderne, så du er sikker på at få hele oplevelsen med.

Efter det historiske sus fortsætter turen gennem Skjern Ådal mod Skjern. På vejen kører man tæt forbi Provstgårds Hus, som består af to gamle fiskerhuse fra starten af 1900-tallet. Stedet er et godt udgangspunkt for naturvandringer i området omkring Skjern Ådal, som er Danmarks største naturgenopretningsprojekt.
 
I Skjern kan du gratis besøge Bymuseet og Vandtårnet, der er den sidste af sin slags i Vestjylland. Kig også forbi Skjern Vindmølle, hvor man kan opleve møllersvendene male korn til mel hver onsdag, hvis der er vind. Du kan også besøge Skjern Reberbane, som er åben efter aftale.
 
Fra Skjern fortsætter ruten mod den idylliske Bundsbæk Mølle ved Dejbjerg Plantage. Bundsbæk Mølle er en af de få bevarede vandmøller i Vestjylland, og sommeren igennem bringes møllen til live. Nyd det hjemmebagte brød, indtag naturlegepladsen eller prøv at ride på en pony. Vær opmærksom på, at der gennem hede- og skovområderne ved Dejbjerg er brugt natursten med indhugninger for en mindre og mere diskret afmærkning for cykelruten.

I sommermånederne bør du besøge Dejbjerg Jernalder. I jernalderlandsbyen vil du sommeren over kunne følge jernalderfolket i deres daglige kamp for overlevelse - hvor der skal laves mad, passes dyr og marker og fremstilles husgeråd.

Hvis du gerne vil se alt i området, kan du fra Bundsbæk Mølle Vandrehjem finde frem til flere dejlige lokale cykelruter i området eller du kan læse mere på www.skjern-egvad-museum.dk.

## Links

- [http://www.skjern-egvad-museum.dk/kort.html](http://www.skjern-egvad-museum.dk/kort.html)
- [http://www.ribeamt.dk/graphics/NATUR_OG_MILJO/Ud_i_naturen/vandreruter/28698-Drivvejen_Folder-1.pdf](http://www.ribeamt.dk/graphics/NATUR_OG_MILJO/Ud_i_naturen/vandreruter/28698-Drivvejen_Folder-1.pdf)
