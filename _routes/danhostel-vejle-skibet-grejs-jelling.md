---
title: "Skibet  - Grejs - Jelling - Vejle"
permalink: /rute/danhostel-vejle-skibet-grejs-jelling/
created_at: 2011-10-03T09:48:02+02:00
last_modified_at: 2021-06-03T09:48:02+02:00
header:
  overlay_image: &image https://www.danhostel.dk/sites/default/files/node/related_product/field_images/608126/309267.jpeg
  teaser: *image
  caption: "Billede fra danhostel.dk"
category:
  - VisitVejle Cykelguide
tags:
  - VisitVejle Cykelguide
  - Danhostel Vejle 
excerpt: "En rute gennem de bakkede landskaber nordvest for Vejle. I oplever Grejs Ådals grønne, skovrige omgivelser og føres forbi bølgede kornmarker gennem en række forskellige landsbyer til et mindre hedeområde ved Bjerlev og videre til den åbne Fårup sø."
distance: 32
asphalt: 32
rubble: 0
gps: 
  url: https://www.alltrails.com/explore/map/skibet-vejle-grejs-jelling-576d026
  id: https://www.alltrails.com/widget/map/skibet-vejle-grejs-jelling-576d026
  provider: alltrails
#gps:
#  url: https://www.naviki.org/da/naviki/static/map/way/05176017-b2f6-11eb-abb0-fe7edd379005/142/ 
#  id: 05176017-b2f6-11eb-abb0-fe7edd379005
#  provider: naviki
author: dina
related: "Danhostel Vejle"
---

**En rute gennem de bakkede landskaber nordvest for Vejle. I oplever Grejs Ådals grønne, skovrige omgivelser og føres forbi bølgede kornmarker gennem en række forskellige landsbyer til et mindre hedeområde ved Bjerlev og videre til den åbne Fårup sø. Ruten kører også forbi et meget vigtigt stykke Danmarkshistorie i Jelling, hvor man kan se Danmarks måske mest berømte sten - de to runesten fra vikingetiden, som bevidner overgangen fra hedensk vikingetid til kristen middelalder. Der er desuden rig mulighed for at stoppe ind i Vejle by.**

## Varieret natur og Vejle By

Ruten fører os langs den gamle Bindeballe cykelsti ind til Vejle by. Det første stykke kører vi tæt på en af de større indfaldsveje til Vejle by, men cykelstien er dog godt afgrænset med træer og buske.

Ind i mellem har vi dog på stiens sydside udsigt til den ene ende af det store vådområde Kongens Kær. Snart dukker de første smukke huse op på ådalens skråninger, og [Bindeballestien]({% link _routes/regional-rute-36-bindeballestien.md %}) drejer en anelse nordom ind på villavejene, der leder os ind mod Vejle centrum.

I Vejle kan vi trække cyklen i gågaden, hvor butikkernes lokkende tilbud forsøger at tage opmærksomheden fra de smukke, gamle bygninger og udsigten ned ad Søndergade mod den gamle mølle på toppen af bakken. Vi kan også kigge ind i det gratis, interaktive videnscenter Økolariet. Eller slå et smut forbi havnen og det eksklusive, arkitektoniske boligprojekt ”Bølgen”, der spejder fra fjordens udspring.
 
Fra Vejle bevæger vi os væk fra den travle bymidte ud langs den villaprydede ådalsvej mod Grejs, hvor de grønne træer smykker dalskrænterne på begge sider af vejen.

På vejen langs Grejsdalsvejens behagelige cykelsti kører vi forbi en markant industribygning fra 1898, hvis karakteristiske røde mursten engang husede Wittrup tæppefabrik. Bygningen er nu omdannet til lejligheder, men bevarer områdets kulturhistorie som et vidne om1900-tallets aktive industriliv omkring åens vandkraft.

_**Smutvej**: Den tidspressede cyklist kan skære lidt af rutens længde ved at fortsætte op ad den lange stigning langs Grejsdalsvej i stedet for at dreje mod Grejs. Man må dog indstille sig på udholdenhed op af bakken og på tålmodighed, idet vejen skal deles med bilerne. Til gengæld omkranses vejen af grønne træer, der skygger for en eventuel varm sol. Vælges denne smutvej, ramms ruten igen ad første sving til venstre langs Brandbjergvej mod Husby og Brandbjerg Højskole._
 
Ved skiltet mod Grejs drejer den oprindelige rute øst under jernbanebroen op af Grejs Bakke, hvor man for alvor opdager dalbakkernes stigning. På selve bakken kan vi snyde sig til et par pauser ved rastepladsernes borde og bænke undervejs, fx ved en sjov klippeformation et stykke oppe ad bakken. Områdets klippemateriale har bl.a. været brugt til kirken i Jelling, som venter længere fremme på ruten.
 
I Grejs by drejes nord på Holtumvej, som fører forbi den fine, røde Grejs murstenskirke, inden ruten fortsætter vestpå af Højgårdvej, der byder på sus og sving ned ad den 200 meter lange bakke med en hældning på gennemsnitligt 11%. På nedturen forbereder vi os på den lige så lange tur opad igen.
 
Videre forbi velplejede bølgende korn, brakmarker og skov krydser I Grejsdalsvej og kører mod de små bysamfund Husby med flere hyggelige huse og Hygum med mulighed for stop ved en legeplads. Det er også her, at der igen køres sammen med de cyklister, som muligvis har benyttet sig af smutvejen op langs Grejsdalsvej. Mellem Husby og Hygum kommer vi forbi Brandbjerg Højskole, hvis gamle hovedbygning smukt omgives af en voldgrav og en lang nøddeallé mod Grejsdalens naturskov foruden enge med græssende heste. Bestemt et stop værd.
 
_**Omvej**: Fra Hygum er der mulighed for at køre en forlænget tur mod Givskud, hvis i fx vil besøge Løveparken._

Ruten fortsætter vest fra Hygum mod Tørringvej, hvor vi drejer syd og kører 2-3 km mod Jelling. I Jelling kan vi stoppe ind for at se de berømte vikingesten ved den fine Jelling kirke eller nyde udsigten fra de to vikingehøje på begge sider af kirken. Der er også mulighed for at få lidt mere at vide om det betydningsfulde område i det nærliggende informationscenter ”Kongernes Jelling”.
 
I sadlen igen arbejder vi os ud af Jelling for at trille hurtigt ned af bakken mod Fårup Sø, der ligeledes er et oplagt sted for en lille pause eller en svømmetur i det klare vand. Her findes også en iskiosk, som udlejer både, kanoer og vandcykler, så man kan undersøge søen fra vands. Enkelte gange hver sommer kan man desuden sejle med vikingeskibet ”Jelling Orm”, men undersøg hellere sejltider i forvejen, hvis I vil være sikre på en sejltur.
 
Fra Fårup sø fortsættes videre langs vejen fra Jelling, indtil et skilt viser ad Tingvejen mod Skibet. Udsigten præges igen af bølgende kornmarker og I kommer forbi en skæg træskulptur på vejen ind til Jennum, hvor der er også er mulighed for at handle lidt.
 
Resten af vejen mod Skibet nyder vi den lange bakke nedad.

{% include maps-ad.md %}
