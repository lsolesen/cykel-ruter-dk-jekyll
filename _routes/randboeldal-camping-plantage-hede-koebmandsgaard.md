---
title: "Randbøl - Plantage, hede og Bindeballe Købmandsgård"
permalink: /rute/randboeldal-camping-plantage-hede-koebmandsgaard/
created_at: 2011-10-03T09:48:02+02:00
last_modified_at: 2012-06-03T09:48:02+02:00
header:
  overlay_image: &image https://www.dcu.dk/sites/default/files/styles/slide/public/randboeldal.jpg?itok=HOYn2OGg
  teaser: *image
  caption: "Billede fra dcu.dk"
category:
  - VisitVejle Cykelguide
tags:
  - VisitVejle Cykelguide
  - Randbøldal Camping
excerpt: "En dejlig overkommelig rute med dejlig natur og historisk islæt"
distance: 13
asphalt: 13
rubble: 0
gps:
  id: https://www.alltrails.com/widget/map/randboldal-randbol-frederikshab-plantage-bindeballe-8ab9bb9
  url: https://www.alltrails.com/explore/map/randboldal-randbol-frederikshab-plantage-bindeballe-8ab9bb9
  provider: alltrails
author: lsolesen
related: "Randbøldal Camping"
---

**En dejlig overkommelig rute med dejlig natur og historisk islæt. Vi starter i Randbøldal, hvor vi kører mod Frederikshåb Plantage. En del af ruten foregår på mindre skovveje gennem Frederikshåb Plantage med minder om anden verdenskrig. Efter plantagen kører vi forbi den historiske Bindeballe Købmandsgård, der stammer helt tilbage fra 1897. Slut dagen med at besøge Randbøldal museet.**

Vi starter i Randbøldal, hvor vi følger den let kuperede Ahornvej mod Randbøl. Vi lægger mærke til de blå pile med en cykel ovenover, som vi stort set kan følge hele ruten rundt. I Randbøl kan vi tage en kort afstikker til kirken, hvor vi mærker historiens vingesus, mens vi kigger på kirken, eller slapper af ved fortidsmindet Kong Rans høj på kirkegården.

Vi fortsætter ad ruten mod Frederikshåb Plantage. På Rygbjergvej kører vi forbi yderværkerne af den jagerflyveplads tyskerne byggede under 2. verdenskrig. På begge sider af vejen kan vi stadig ane, at vejen ligger på en noget bredere rullebane konstrueret af betonfliser. De fleste af de gamle fliser er dog dækket af flyvesand og vegetation.

Vi nærmer os Frederikshåb Plantage og lægger så småt mærke til alle parkeringspladserne ved siden af vejen. Når vi kører ind ad skovvejen Gl. Randbølvej, får vi på den åbne plads svaret på, hvorfor der er så mange parkeringspladser på denne strækning. Oprindeligt er de fleste af parkeringspladserne anlagt som holdeplads for engelske Harrier kampfly, som kan starte og lette lodret. Du kan læse mere på informationsstanderen, hvor du også kan finde forslag til en tur, der guider dig gennem de kulturhistoriske spor i Frederikshåb Plantage.

_**Omvej**: Hvis du ikke ønsker at køre på grusstier, kan du fortsætte lige ud af Rygbjergvej, indtil får mulighed for at dreje af mod Bindeballe. Vi kan også anbefale, at I kører forbi Randbøl Hede og går en af de dejlige ture i området. Fx kan I se syvårssøerne, indlandsklitterne, gå rundt på heden, eller nyde udsigten fra toppen af Stoltenberg, som ligger 88 meter over havets overflade. For at komme til Randbøl Hede skal I følge Billund - Egtved-hovedvejen et par kilometer, indtil I kommer til parkeringspladsen ved Randbøl Hede._

Fra Gl. Randbølvej følger vi den blå pil og drejer østpå ad Nordre Hestedalsvej. Området her er præget af sandflugt med klitter plantet til med især rødgran og skovfyr. Ved statsskovens røde distriktpæl, der markerer en teltplads, kan vi stå af cyklen og følge en kort sti ind i Hestedalen, hvor der er indrettet bål- og teltplads. Dette område er de sidste rester af en enorm oversandet dal under Frederikshåb Plantage.

Følg igen ruten og de blå pile mod den gamle skovvej i Springbjerg Plantage og videre ud mod Hærvejen. Vi drejer til højre og følger Hærvejen omkring 50 meter, inden vi drejer til venstre ned ad sidevejen mod Springbjerglund. Nu går turen mod Bindeballe, hvor vi kan besøge det levende museum Bindeballe Købmandsgård. Butikken har været i drift siden 1897 og er virkelig et besøg værd.

Herfra kører vi videre mod Bindeballe og Randbøldal ad asfaltvejen. Her passerer vi et hedeområde med klitter og Bindeballe Sø. Uden for Bindeballegård står der en lille sten ved vejen, der stammer helt tilbage fra landboreformen i 1700-tallet. På stenen er der en inskription fra den nye selvbevidste bondestand. 

Tilbage i Randbøldal er det måske tid til at stille cyklen for i dag og i stedet besøge Randbøldal-museet, som fortæller om Randbøldals storhedstid i 1700-tallet i forbindelse med anlæggelsen af papirfabrikken, som indledte den jyske industrielle revolution baseret på vandkraft. Når det er gjort, kan vi slutte dagen på kroen.

{% include maps-ad.md %}
