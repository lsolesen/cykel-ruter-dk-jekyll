---
title: "National Rute 4 Århus til Søndervig"
last_modified_at: 2012-06-07T09:48:02+02:00
author: dina
header:
  overlay_image: &image /assets/images/routes/national-rute-4-aarhus-bryrup.jpg
  teaser: *image
  caption: "Stemningsbillede fra ruten mellem Århus og Bryrup"
category:
  - Regional
tags:
  - cykelrute
  - national
excerpt: "Denne del af national cykelrute 4 er uden tvivl en af Danmarks smukkeste. Vi føres fra det hyggelige cafeliv i Århus' smukke omgivelser til Midtjyllands skov- og sørige højland til de flade hedeegne i Vest. Sæt god tid af til denne rute, som byder på mange muligheder for hyggelige og spændende stop undervejs."
---

**{{ page.excerpt }}**

På vej ud af Århus kører vi syd om Brabandsøen på en gang- og cykelsti. Området omkring søen er fredet og søen huser et rigt dyre- og naturliv, som kan iagttages fra det opstillede fugletårn ved søbredden nær den nedlagte Stavtrup Stationsbygning. Ruten fortsætter forbi den private herregård, Constantinsborg langs den fredede del af Århus Ådal til Jeksendalen, som er dannet ved overstrømningen af istidens smeltevand. Det meget kuperede område byder på afmærkede gåture af ca. en times varighed med flotte udsigter over skov, eng, sumparealer og dyrkede marklandskaber.
 
I Ry anbefales et stop ved den lille søpromenade, som passeres lige efter rundkørslen. Her er mulighed for at nyde forfriskninger og hyggeligt liv i smukke omgivelser. Der kan desuden lejes kanoer ved søen eller man kan tage turistbåden til en vandretur mod Himmelbjergets fantastiske udsigtspunkt.
 
Vi krydser Gudenåens rolige vand indrammet af lavthængende trægrene på vejen til Gl. Rye, hvor vi kommer forbi byens gamle mølle, der er indrettet som museum for træskofremstilling. Området er yderligere beskrevet under den regionale cykelrute 33. Videre på ruten passerer vi desuden et antal gravhøje fra bronzealderen, hvoraf Ottehøje nær Vinding byder på en af Midtjyllands suverænt bedste udsigter.
 
Fra Vinding følger ruten en nedlagt jernbane til Bryrup. Om sommeren genoplives banen mellem Bryrup og Vrads til stor fornøjelse for turister, der transporteres op ad den stride bakke til Vrads (se mere under regional cykelrute 31). I Vrads krydser vi national cykelrute 3, som kører langs den historiske hærvej. Her kan du stoppe ind til byens lille købmandshandel for at købe forfriskninger efter den hårde tur opad - og samtidig få mere at vide om, hvad området byder på, da købmandshandlen fungerer som naturligt samlingspunkt i byen. Fra Vrads kan vi slappe af på nedkørslen, som fører et lille stykke over grusvej.

{% include figure image_path="/assets/images/routes/national-rute-4-bryrup-skjern.jpg" caption="Stemningsbillede fra ruten mellem Bryrup og Skjern" alt="Stemningsbillede fra ruten mellem Bryrup og Skjern" %}

Det meget kuperede landskab før Vrads afløses nu af en fladere strækning. Så med vinden i ryggen når vi hurtigt Søbylund og Søby. Området var engang udgravningssted for brunkul og bærer i høj grad præg deraf. Flere utroligt smukke turkisfarvede søer pryder nu området efter grundvandet steg og fyldte de gamle udgravninger. Følger man skiltet, "udkigspunktet", fra ruten føres man efter et par km til en bakke, hvorfra der er godt udsyn over flere af søerne. Der er bademulighed i et par af dem, men undersøg i forvejen hvilke, da nogle har meget høj surhedsværdi. Flere veje i området er desuden opkaldt efter brunkulseventyret, og ruten kører da også langs Brunkulsvej forbi et interessant museum, som viser udgravningsprocessen og det hårde liv, som arbejderne i "Søby Klondike" levede.
 
Rutens vestjyske marker er et resultat af indsatsen fra det danske hedeselskab med Enrico Dalgas i spidsen, som beplantede og opdyrkede heden fra 1866. I Arnborg kan man stikke hovedet ind i det frivilligt etablerede hjemstavnshus og få den fantastiske historie. Her ligger også den historiske Arnborg kirke. Lige vest for Sønder Felding kan man desuden se fredede engvandingssystemer fra slutningen af 1800-tallet bl.a. efter forslag fra Enrico Dalgas.
 
På vejen til Ringkøbing Fjord krydser vi Skjern Å, hvis svingninger i 2003 endelig blev genoprettet efter opdagelsen af den kæmpe skade, som 60'ernes udretnings- og afvandingsprojekters gjorde på for miljøet omkring åen. Vi følger fjordsiden forbi den imponerende Tændpibe Vindmøllepark hele vejen til Ringkøbing, hvor der specielt i gaderne omkring bymidten og havnen er gjort en stor indsats for at bevare det gamle bymiljø. Herfra har vi kun få kilometer til rutens afslutning ved Søndervig, ikke langt fra Vesterhavets brus.

## Links

- [Søby-området og brunkulsudgravninger](http://www.dof-ringkobingamt.dk/lokaliteter/lok657050.asp?n=1)
- [Skjern Å](Danmarks største naturgenopretningsprojekt - http://www.skovognatur.dk/Emne/Naturbeskyttelse/Naturpleje/Naturprojekter/SkjernAa/)
- [Veteranbanen mellem Bryrup og Vrads](http://www.veteranbanen.dk/)
