---
title: "National Rute 05: Hadsund - Horsens"
created_at:  2006-06-07T09:48:02+02:00
last_modified_at: 2012-06-07T09:48:02+02:00
author: dina
header:
  overlay_image: &image /assets/images/routes/national-rute-5-roende-aarhus.jpg
  teaser: *image
  caption: "Stemningsbillede fra ruten mellem Rønde og Århus."
category:
  - Regional
tags:
  - cykelrute
  - national
  - Guidebog Østjylland
  - Djursland
excerpt: "Fra nord til syd følger ruten Østjyllands kystlinje og flere steder er der gode bademuligheder i Kattegat nær de store og små turistbesøgte kystbyer."
gps:
  url: https://www.alltrails.com/explore/map/map-5463b51--4
  id: https://www.alltrails.com/widget/map/map-5463b51--4
  provider: alltrails
---

**{{ page.excerpt }}**

Vi starter i Hadsund, som er smukt beliggende ned mod Mariager fjord omkranset af store skovområder. Byen er yderligere beskrevet under regional cykelrute 32. Fra Hadsund krydser vi Danmarks længste fjord og fortsætter langs den nedlagte jernbane mellem Hadsund og Randers gennem Trudsholm Skov. Jernbanen er nu en lille sti, som væk fra motoriseret trafik fører os gennem Trudsholm skov og forbi Trudsholm herregård, som blev opført i midten af 1600-tallet omgivet af en femkantet voldgrav. Gården kan kun ses udefra.

Igen med asfalt under dækkene fortsætter vi forbi den fint, restaurerede Lyshøj Mølle fra 1894. Den 4-etagers høje mølle er stadig intakt og klar til brug. Det er muligt for besøgende at komme helt op i ”hatten” af møllen, som kan dreje rundt med vindretningen.

Til udsigten over det kupererede landskab og det malerisk beliggende Demstrup Gods nærmer vi os Udbyhøj, hvor vi kan strække benene lidt på færgeforbindelsen over Randers Fjord, der bringer os ud på Jyllands næse.

På turen rundt langs den norddjurske kystside kan interessante pitstop foretages ved den gamle gravplads på et lille plateau ved Hevring Å nær Tustrup, hvor man bl.a kan se en af Danmarks største jættestuer og andre gravmonumenter fra stenalderen. Ved Stenvad kan man også kigge forbi Mosebrugscenteret, som gennem forskellige aktivitetsværksteder viser mosebrugets historie. Der er her mulighed for at køre en tur med "Tørvegrisen" på det gamle 2,5 km lange tipvognsspor, der engang forbandt mosen med den gamle fabrik. Herfra føles de otte km til Djurs Sommerland sikkert som en smuttur, og et besøg i forlystelsesparken kan nemt vare en hel dag.

Kystbyerne Fjellerup - med små gallerier og turistbutikker - og Bønnerup byder desuden på hyggelig atmosfære for en spisepause. I Bønnerup vi købe friskfanget fisk på den lille fiskeri- og lystbådehavn, eller vi kan besøge den originale fiskerestaurant, Den Blå Kutter. Oppe på bakketoppen lige oven for landsbyen på Bønnerupvej er der en pragtfuld udsigt ud over byen, kæret og havet.

Undervejs passerer vi også to slotte, Mejlgård og Sostrup, der ligger i skøn natur omgivet af vand. Begge steder byder på mad og på Sostrup, som drives af det nærliggende nonnekloster, kan man overnatte.

En fin allé fører os resten af vejen ind mod Grenås hyggelige, gamle gader. Grenå er beskrevet under den regionale cykelrute 20.

Langs Grenå Strand fortsætter vi videre på ruten. På vejen over Djurslands kuplede bakker kører vi bl.a. forbi to store herregårde, små bindingsværksgårde og hyggelige gadekær inden vi når til Ebeltoft. Her bør man gå en tur ad den bakkede, brolagte gågade med de mange gamle, velbevarede huse. På det gamle rådhus er der i dag indrettet lokalhistorisk museum. I Ebeltoft finder man desuden Glasmuseet og Fregatten Jylland, som er verdens største trækrigsskib. Ikke langt fra ruten ligger også Ebeltoft Zoo med dyr fra fire forskellige kontinenter.

På vejen mod Rønde bestiger vi Mols Bjerge via Femmøller. Er du til bakket terræn, kan du vælge at køre turen til Agri Bavnehøj, hvorfra udsigten er betagende. Nær Rønde kan man se Kalø Borgruin smukt beliggende helt ude ved Kalø Vig. Borgen er fra starten af 1300-tallet og hovedtårnets mure var ca 3 meter tykke. Her blev den svenske konge Gustav Vasa bl.a. holdt fange fra 1815.

På stykket fra Rønde til Århus er det i de varme sommermåneder svært ikke at stå af cyklen og tage en dukkert ved de mange lækre strande. På enkelte strande er der beachvolleybaner og flere steder er der opstillet borde og bænke. Ved Egå Lystbådehavn er der også mulighed for at krydse køller i et spil minigolf. Herfra følger ruten Strandvejen ind mod Århus, der byder på et væld af spændende aktiviteter samt flotte og interessante seværdigheder. Blandt de mest kendte er kunstmuseet Aros, Botanisk Have og Den Gamle By foruden gågadens fine bygninger og cafelivet omkring Århus Å.

Ud af Århus kører vi gennem Dyrehaven forbi Dronning Margrethes slot, Marselisborg. Videre gennem bøgeskoven kommer vi forbi Moesgård herregård, som rummer et forhistorisk museum, hvor man bl.a. kan se det over 2000 år gamle, men meget velbevarede moselig af Grauballemanden. Ikke langt herfra ligger Moesgård Skovmølle. Her kan man besøge den smukke, særprægede restaurant og opleve den over 150 år gamle mølle male forskellige kornsorter eller se det vanddrevne savværk i funktion.

Herfra følger vi grusstien gennem det sidste stykke skov til det meget besøgte Ajstrup Strand og videre ned mod Norsminde Fjord. I det idylliske miljø kan vi besøge Norsminde Kro, hvis historie går helt tilbage til 1693. Hvis vi var kommet forbi i gamle dage, ville kromanden stå for opkrævningen af bropenge. I skænkestuen havde han derfor et hul i langbordet med en skuffe under til at opbevare pengene i. Som ét af flere historiske levn kan denne indretning stadig ses intakt.

I Hov er der færgeforbindelse til Samsø og Tunø. Et kort stykke fra byen ligger Bjørnkær ruinerne, som er en skøn grøn plet, hvor børn kan løbe rundt og lege vikinger, mens de voksne nyder historiens vingesus. Ved godset Gersdorffslund kan man i et af de gamle træer ved vejen se et lille lysthus, hvor det formodes, at H.C. Andersen til den storslåede udsigt over Kattegat har skrevet et af sine eventyr.

Ti km herfra kører vi ind på strækningen langs Horsens Fjord. Nær de fredede Sondrup Bakker ved udsigtshøjene i Trustrup får man en af de bedste udsigter over fjorden. Det højeste punkt ligger 70 m over havet, og fra højene udgår et netværk af små, bugtede stier - et rigtigt godt sted at gå på opdagelse for folk i alle aldre. Skilte viser vej fra ruten til højene. Herfra følger vi den lille fjordsti hele vejen ind til bylivet i Horsens.
