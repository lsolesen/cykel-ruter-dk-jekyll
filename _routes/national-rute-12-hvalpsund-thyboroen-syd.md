---
title: "National Rute 12: Hvalpsund - Thyborøn (syd om Limfjordsruten)"
created_at: 2006-07-03T09:48:02+02:00
last_modified_at: 2012-06-03T09:48:02+02:00
header:
  overlay_image: &image https://files.guidedanmark.org/files/443/443_310122.jpg
  teaser: *image
  caption: "Billede fra Visitmors"
category:
  - National Cykelrute
tags:
  - cykelrute
  - national
  - Guidebog Vestjylland
  - National Cykelrute 12
excerpt: "Området omkring Limfjorden er fremragende at cykle i, og der er rigeligt med muligheder for gode afstikkere fra ruten. Fjorden er smukkest om sommeren, hvor den også er meget populær hos fugle, dykkere og sejlere. Dette delforløb af ruten går syd om Limfjorden."
gps:
  url: https://www.alltrails.com/explore/map/map-dccab9b--10
  id: https://www.alltrails.com/widget/map/map-dccab9b--10
  provider: alltrails
related: "National Cykelrute 12"
---

**{{ page.excerpt }}**

I starten af ruten kan der flere steder skydes genvej, hvis du gerne vil nå så langt som muligt. Allerede ved starten af ruten på havnen i Hvalpsund kan du tage færgen til Sundsøre og fange rute 12 nordpå, eller du kan tage følge ruten sydpå langs Lovns Bredning mod Virksund. I Virksund kan der skydes genvej til Skive eller du kan følge Limfjordsruten omkring den smukke Hjarbæk Fjord.

Hjarbæk Fjord er i dag vildtreservat, og især om efteråret og vinteren gør mange fugle stop her. I den sydlige ende af fjorden kan du stoppe i den hyggelige Hjarbæk by. Nyd den friske brise fra Limfjorden, når du kigger på den specielle gamle bådtype, sjægte, på havnen i Hjarbæk. I uge 33 afholdes hvert år verdensmesterskaber i sejllads med sjægte i Hjarbæk Fjord.

Fra Hjarbæk anbefales en afstikker til middelalderbyen, Viborg. Besøg Domkirken der troner flot på bakken over to store søer, og træk cyklerne rundt i de smalle, brostensbelagte gader omkring byens centrum.
 
Næste stop på ruten kan være den gamle herregård Staarup Hovedgård. I hovedbygningen kan du se en fornem samling af møbler, malerier og kunst fra 1600-tallet til 1800-tallet. Hvis du har plads på bagagebæreret, kan du i porthuslængen besøge en af landets største antikvitetshandlere. Efter Staarup Hovedgaard fortsætter du mod Skive, hvor du kan besøge Skive Museum og Skive Kunstmuseum. Du kan også kigge forbi Vor Frue Kirke, beundre de sjældne kalkmalerier fra 1522 og blive betaget af udsigten over landskabet fra bakken.
 
Efter Skive går turen langs kysten af Salling-halvøen. Ved Grønning kommer du forbi Jeppe Aakjærs barndomshjem, Jenle, der har en fantastisk udsigt over Skive Fjord. Herefter går turen videre nordpå gennem Sundsøre, der har færgeforbindelse til Hvalpsund for dem, der hurtigt tilbage til rutens udgangspunkt igen. Fra Nørremark kan vi anbefale en smuttur til Fur, hvor du kan se de meget unikke klitformationer, besøge Fur Museum, der har intessante udstillinger om øens 10.000 årige gamle historie, eller bare slappe af på et af de mange idylliske steder.
 
Ruten fortsætter herefter til Glyngøre, som især er kendt for at være leveringsdygtig i sild. Her finder du en af de bedste strande langs Limfjorden. Fra Glyngøre er der ikke langt til Sallingsundbroen, hvor du kan tage en tur til Mors.
 
Fra Glyngøre går turen videre mod Struer. På vejen bør du i hvert fald besøge Spøttrup Borg, der er er en af de bedst bevarede borge i Danmark. Fra rejsen tilbage til middelalderen fortsættes omkring 20 kilometer sydpå langs Venø Bugt. I bunden af bugten ligger Struer, hvor Bang & Olufsen siden 1925 har haft hovedsæde. På et museum kan du se en udstilling om det verdensberømte firmas historie. I bymidten kan du i Det Gamle Sprøjtehus se en udstilling om det lokale brandvæsens historie og på havnen kan du se byens vartegn, Sarpsborgpigen. Ved Kleppen få kilometer nord for Struer, kan du tage færgen til Venø.
 
Herefter går turen mod Hurlum, hvor det kan anbefales at forlade ruten til fordel for det hyggelige Hurlum Fiskerleje med sine gamle fiskerhuse. Tilbage på ruten igen er næste store by Lemvig, der ligger godt beskyttet i bunden af Lem Vig, og herefter skal du gøre klar til at mere barske og blæsende vejrlig ved Vesterhavet.

Ved vestkysten er der rig mulighed for at kæmpe mod vinden på Harboøre Tange mellem Harboøre og Thyborøn. Her er et otte kilometer langt stræk uden beboelse i et fredet vådområde. Turen slutter i feriebyen, Thyborøn, som er omgivet af hav, fjord og et varieret fugleliv. Besøg Kystcenteret eller nyd livet på marinaen.

## Kort over {{ page.title }}

{% include maps-ad.md %}
