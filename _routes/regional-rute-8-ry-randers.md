---
title: &title "Regional Rute 08: Ry til Randers"
seo_title: "Regional cykelrute 8: Ry til Randers"
permalink: /rute/regional-rute-8-ry-randers/
created_at: 2006-07-03T09:48:02+02:00
last_modified_at: 2021-06-03T09:48:02+02:00
author: dina
header:
  overlay_image: &image https://files.guidedanmark.org/files/410/410_300746.jpg
  caption: *title
  credit: "Billede fra Visitbillund"
  teaser: *image
category:
  - Regional Cykelrute
tags:
  - cykelrute
  - regional
  - Guidebog Vestjylland
excerpt: "På regional cykelrute 8 fra Ry i det jyske søhøjland til Randers i Kronjylland oplever man mangfoldigheden i det midtjyske landskab. Ruten går flere steder gennem kuperet landskab med udsigtspunkter til flotte panoramalandskaber."
gps:
  url: https://www.alltrails.com/explore/map/map-4249a84--14
  id: https://www.alltrails.com/widget/map/map-4249a84--14
  provider: alltrails
---

**{{ page.excerpt }}**

Ruten starter i Ry, som er en forholdsvis ny by opstået omkring stationen på jernbanen mellem Skanderborg og Silkeborg. Et stop anbefales ved den hyggelige søpromenade, hvor man kan købe forfriskninger og kigge på de mange kanoroeres afslappede færd på søen. Her afgår også rutebåd til Himmelbjerget, som tilbyder en bemærkelsesværdig udsigt til dem, der går turen til toppen. Nær bådehavnen ligger et ferskvandsmuseum, hvor man bl.a. kan lære om bådtyper, fiskemetoder og forurening i de omgivende søer. Der kan desuden lejes kanoer til en tur på Gudenåen eller man kan selv springe i vandet i Knudsø, som flere steder indbyder til en dukkert eller et hvil på søbredden. Ruten følger søen de første kilometer mod nord og herfra er der storslået udsigt ud over søens nære omgivelser med Himmelbjergets profil i det fjerne.
 
Herefter skifter landskabet karakter, idet vi bevæger os ud gennem åbne kornmarker og stille dyrefolde. Et stykke efter Låsby kommer vi til det skovdækkede Sorring Loddenhøj, der på toppen af sine 148 m er et godt sted at stoppe og få pusten. Højen danner en hesteskoformet stejlskrænt, som man dog ikke umiddelbart opdager p.g.a. dens mange træer. På en lille tur ind i skoven kan man derimod få et indtryk af de stejle skrænter, som dannes af en sivende grundvandskilde, der fortsat eroderer jorden. Af samme årsag er stedet udpeget som national-geologisk interesseområde.
 
Længere fremme på ruten nær Hammel passerer vi herregården Frijsenborg samt tilhørende arealer, som både tæller åbne marklandskaber, dybe skovdækkede ådalsområder og flere fine alléer, der giver et storladent indtryk af herregårdens områder. Frijsenborg er opført omkring år 1600 i renæssancestil, men er lukket for offentligheden.
 
Ved Pøt Mølle nyder vi den lange tur nedad ved passagen over Granslev Å gennem ådalens smukke skovlandskab. Åen har været en del af de mange naturgenopretningsprojekter, hvor man har genslynget åen for at skabe bedre betingelser for dyre- og plantelivet i området. Det har vi lidt tid til at nyde, inden vi sætter os lidt frem i sadlen til rutens nok hårdeste opstigning på ca. 1 kilometers længde. Åens stejle dalsider når flere steder højder på omkring 60 m over dalbunden.
 
Allerede få kilometer herefter bevæger vi os ind på en lille jordvej gennem endnu en stejl, skovdækket ådal ved Voermølle å. Dette smukke område hører under herregården Bidstrup fra 1710, som ligger få kilometer vest for Svejstrup. Bygningsanlægget, den tilhørende park og voldgravene er et flot syn, som dog må nydes fra den åbne gårdsplads, da resten er forment adgang.
 
På det sidste stykke inden Randers' mere travle byliv er der mulighed for et kig ud over de jyske landskaber fra et udsigstpunkt 131 m over vandoverfladen på Lysnet bakken, som ligger lidt vest for ruten ved Vissing. Herfra har vi dog stadig et par bakker at bestige, før vi kan trille ned mod rutens afslutning i Randers by.

## Kort over regional cykelrute 8

{% include maps-ad.md %}
